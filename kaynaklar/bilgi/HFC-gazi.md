# HFC GAZI

Klima ve buzdolaplarında kullanılan gaza 'küresel ısınma' sınırlaması

**Ruanda'da yapılan İklim Değişikliği Zirvesi'nde yaklaşık 200 ülke, iklim değişikliğiyle mücadelede karbondioksitten ziyade sera etkisi yaratan hidroflorokarbon (HFC) kullanımına sınırlama getirilmesinin daha etkili olduğu konusunda anlaşmaya vardı.**

Başkent Kigali'deki zirvede, küresel ısınmanın temel sebeplerinden biri olarak görülen HFC gazının kullanımının sınırlandırılması kararı alındı.

Yeni varılan anlaşma uyarınca, gelişmiş ülkelerin küresel ısınma konusunda karbondioksitten daha zararlı kabul edilen HFC gazı kullanımını 2019'dan itibaren azaltacakları belirtildi.

Dünyanın çevreyi en çok kirleten ikinci ülkesi ABD, Avrupa Birliği üyeleri ve diğer gelişmiş ülkeler, HFC gazı kullanımını 2019'dan itibaren en az yüzde 10 oranında azaltacaklarını duyurdu.

Dünyada en fazla karbon salan Çin, Latin Amerika ve ada ülkeleri gibi 100'den fazla ülke de HFC gazı kullanımlarını 2024'ten itibaren donduracaklarını açıkladı.

Hindistan, Pakistan, İran, Irak ve Körfez ülkeleri, ekonomilerinin gelişmek için daha zamana ihtiyacı olduğunu vurgulayarak, 2028'e kadar HFC kullanımını sınırlamayacaklarını bildirdi.

Uzmanlar,  HFC'den vazgeçilmesinin küresel ısınmayı azaltmanın en hızlı yolu olduğunu belirtiyor.

Karbon emisyonlarını azaltmaya yönelik geçen yıl imzalanan Paris Anlaşması'ndan bu yana yapılan görüşmelerde, klima ve buzdolabının saldığı HFC, dünyanın en hızlı iklim kirleticisi olarak tanımlanıyor.

Küresel ortalama sıcaklık artış limitinin yüzyılın sonuna kadar 1,5 ila 2 derece arasında sınırlandırılmasını hedefleyen ve kasım ayında yürürlüğe girmesi beklenen Paris İklim Anlaşması kadar kapsamlı olmasa da yeni anlaşma yasal açıdan bağlayıcı nitelik taşıyor.

<br>

### KAYNAKÇA
https://www.cnnturk.com/bilim-teknoloji/kuresel-isinma/klima-ve-buzdolaplarinda-kullanilan-gaza-kuresel-isinma-sinirlamasi 